<!DOCTYPE html>

<html lang="it">
<head>


<title>Immigrazione</title>


</head>


<body>




<h1>La collaborazione tra Chiesa e Prefettura nella città di Torino per quanto riguarda l'accoglienza dei migranti</h1>

<h2><strong><u>Indice</u></strong></h2>

<li><b><u>Introduzione</u></b></li>
<li><b><u>Presentazione: accoglienza e integrazione - il ruolo cruciale dei territori</u></b></li>
<li><b><u>Evoluzione e gestione dell'accoglienza a partire dall'emergenza Nord Africa</u></b></li>
<li><b><u>La disciplina dell'accoglienza. Il Decreto Legislativo 18 agosto 2015, n. 142</u></b></li>
<li><b><u>L'evoluzione del sistema SPRAR</u></b></li>
<li><b><u>Il ruolo delle Prefetture</u></b></li>
<li><b><u>Analisi e iniziative di buona accoglienza e integrazione segnalate dalle Prefetture</u></b></li>
<li><b><u>Conclusione</u></b></li>

<p>L’accoglienza dei migranti è un tema tuttora attuale nel nostro Paese e viene citato molte volte all’interno della società. Parlare della collaborazione tra Chiesa e Prefettura nella città di Torino per quanto riguarda l’accoglienza dei migranti mi sembrava un ottimo tema d’inizio dal quale trarne poi una ricerca, in quanto ciò riguarda proprio il territorio in cui vivo. Quindi considero opportuno conoscere le vicende che si susseguono nell’area di territorio vicina a me e raccontarle per far sapere le azioni svolte e i mezzi che vengono messi a disposizione per accogliere i migranti che fuggono dai loro Paesi nativi. I motivi di queste migrazioni sono molteplici: ad esempio fuggono per le guerre, per le carestie o per maltrattamenti di ogni genere, e l’auspicio di questi migranti è di essere accolti nei nuovi Paesi per permettere loro di ricostruirsi un futuro più dignitoso, e poter magari un giorno fare ritorno nei Paesi d’origine.
    Affrontare il tema dell’accoglienza e della integrazione significa affrontare un tema ad altissima sensibilità politica in una società, quale è quella italiana, ove vanno riemergendo sentimenti populisti, ma significa anche affrontare un tema di rilevanza culturale ed emozionale che coinvolge passioni e paure difficili da contrastare. La parola accoglienza viene spesso accostata alla sicurezza nazionale e al pericolo di “invasione”. L’integrazione si associa, invece, ai problemi delle nostre fragili periferie, a rischio di scollegarsi dalla vita sociale, e alle difficoltà di inserimento lavorativo, dimenticando quanto rilievo l’immigrazione riveste in una società a basso indice demografico, come la nostra. Il percorso fatto fino ad oggi ci dimostra però che l’Italia è più competente e consapevole nella gestione dell’immigrazione e di questo impegno continuo si vuole dare atto ripercorrendo il mosaico di interventi e iniziative svolte in tutta Italia.
    Non è stato un percorso semplice quello sino ad oggi intrapreso, né può affermarsi che il quadro attuale non evidenzi la necessità di ulteriori completamenti, ma la costruzione di un sistema di accoglienza sul territorio ha visto momenti importanti che hanno segnato la presa di coscienza del superamento di una visione legata alla temporaneità dei flussi migratori. Il Piano nazionale di accoglienza approvato nel 2014 in Conferenza unificata è stato un passaggio fondamentale perché ha sancito il principio di una equa condivisione a livello regionale della distribuzione dell’accoglienza dei migranti. Il secondo passaggio fondamentale è stato affrontato con l’Accordo di recente condiviso dal Ministro dell’Interno con l’ANCI che testimonia come sia necessaria una collaborazione stretta tra Stato e Sindaci, cui compete la grande responsabilità di condividere insieme ai Prefetti la fase delicata di una micro distribuzione a livello locale delle persone in accoglienza, che sia rispettosa del territorio e quindi che annuncia una buona integrazione e coesione sociale. Si è anche delineato un nuovo ruolo dei Prefetti: coinvolti non solo nella gestione dell’accoglienza delle persone che chiedono asilo, ma anche nell’integrazione di chi ha ottenuto la protezione. L’altro aspetto che va considerato è che in tutte le scelte la condivisione con i Sindaci deve avere un ruolo cruciale e questo per un semplice motivo: perché sono i territori che accolgono e poi devono integrare. Quindi in tutte le scelte i Sindaci devono essere protagonisti attivi delle politiche sul territorio. In tutti questi temi vengono coinvolti gli aspetti fondamentali nella vita delle persone: il lavoro, la salute, la casa, l’istruzione e altri diritti fondamentali che vanno garantiti e che costituiscono una grande sfida sociale.
    Accoglienza e integrazione sono da considerare due facce della stessa medaglia, ove ciascuna trova il proprio limite nella buona attuazione dell’altra. Perché non vi è buona integrazione senza una buona accoglienza, ma è vero anche il contrario, cioè non è possibile accogliere se non si è stati in grado di integrare chi è già nel nostro Paese. Ma un fenomeno così complesso da gestire richiede la conoscenza delle moltissime azioni che sono state intraprese sui territori che sono il luogo reale dove inizia l’accoglienza e si sviluppano processi di integrazione e di coesione sociale. Tutto questo evidenzia la necessità di comunicare perché la conoscenza produce effetti positivi e genera un effetto virtuoso di replica. La capacità dimostrata di sapere gestire un fenomeno così difficile è dimostrata dalle moltissime iniziative che con molti sforzi hanno contribuito ad una gestione equilibrata del fenomeno migratorio. Tutto ciò può rappresentare una fonte preziosa per fare in modo che prendendo spunto da iniziative già realizzate ne possano essere replicate altre ancora, con l’imprescindibile contributo di Prefetti e Sindaci che amministrando i territori possono proporre iniziative volontarie di utilità sociale da realizzare a cura dei richiedenti asilo in favore delle collettività locali che li ospitano. Perciò la strada che bisogna intraprendere è quella di fare ancora meglio e di apprendere da quelle iniziative che ci aiutino a muoverci su questa linea. Nella consapevolezza che accoglienza e integrazione sul territorio sono garanzia di una convivenza pacifica, va però sottolineato che occorre pretendere da chi viene accolto nel nostro Paese l’assolvimento di un patto fondato sull’impegno a conoscere la nostra lingua, a rispettare le nostre leggi e a condividere i valori fondamentali della nostra Costituzione.
    Insomma, il periodo richiede politiche dell’immigrazione a doppio binario, che siano espressione non solo nazionale ma europeo. Richiede uno slancio nazionale su temi fondamentali: periferie, lavoro, scuola, assistenza sanitaria e sociale. Richiede politiche di migrazione legale a cura dell’Europa e dei singoli Stati che la compongono, garantendo così un trattamento dignitoso come sancito dalle convenzioni internazionali e dalla normativa europea. Il periodo dunque richiede una partecipazione di tutti gli Stati membri europei perché il continente africano con una popolazione di 1,2 miliardi, in incremento nei prossimi anni, ci costringe a mettere in campo politiche migratorie europee sinergiche. E’ evidente che le tantissime soluzioni messe in atto dall’Italia di fronte ad un fenomeno più volte definito come epocale da sole non possono bastare. Il periodo richiede una globale condivisione di oneri e responsabilità.
    I flussi migratori che interessano l’Italia sono stati caratterizzati, soprattutto negli ultimi anni, dall’incremento del numero degli arrivi, dall’incremento delle domande di protezione internazionale e del numero delle impugnazioni giurisdizionali, ma anche da una crescente attenzione, e reazione, da parte dell’Unione Europea, dei suoi Stati membri e dell’opinione pubblica. L’impegno al progressivo superamento della logica e della gestione emergenziale da parte delle istituzioni competenti, a tutti i livelli territoriali, è l’obiettivo principale su cui si stanno costruendo le politiche ed il sistema di accoglienza. I passaggi fondamentali che hanno definito l’organizzazione dell’attuale dispositivo di accoglienza si sono delineati dall’approccio utilizzato per affrontare, nel 2011, l’emergenza Nord Africa, per arrivare poi all’Intesa approvata in Conferenza unificata il 10 luglio 2014 ed al Decreto legislativo n. 142 del 2015. Importanti sono state anche poi le esperienze realizzate nella gestione dei progetti di accoglienza attuati dagli Enti locali che costituiscono il Sistema di Protezione per Richiedenti Asilo e Rifugiati e quelle acquisite nella gestione dei fondi europei, che contribuiscono al potenziamento dell’intero sistema, in particolare nell’ambito della programmazione del Fondo Asilo Migrazione Integrazione. Inoltre le operazioni di Search and Rescue nel Mediterraneo ed il Regolamento di Dublino sono gli obblighi entro cui inquadrare per ricostruire le competenze e la rete di interventi.
    La fase emergenziale è stata gestita attivando il Sistema nazionale di protezione civile, con la nomina di un commissario delegato per l’emergenza nella persona del capo dipartimento della Protezione civile, supportato dal ministero dell’Interno, dal ministero del Lavoro e delle Politiche sociali, dalle Regioni, dall’UPI (Unione delle province d’Italia e dell’ANCI - Associazione nazionale dei comuni italiani - ) ed ha consentito di provvedere all’assistenza e all’accoglienza di 28.123 persone arrivate nel 2011 dalla Tunisia a seguito della crisi politica di quel Paese, di 28.431 persone provenienti dalla Libia a causa del conflitto locale, e di altri 6.000 cittadini stranieri provenienti dal Mediterraneo orientale in conseguenza dall’evoluzione degli assetti politico-sociali nei paesi della fascia del Maghreb e in Egitto. La realizzazione del piano predisposto dalla Protezione Civile è stata articolata su base regionale, con strutture d’accoglienza e associazioni che hanno garantito servizi e personale professionalmente preparato per favorire l’inclusione dei migranti, anche se sono emerse alcune difficoltà nell’assicurare delle condizioni d’accoglienza uguali per tutti. L’esperienza dell’emergenza Nord Africa è stato un momento di passaggio necessario per la futura gestione di una emergenza umanitaria che purtroppo continua ancora oggi. Tutto ciò ha permesso di far emergere le principali criticità che si stanno cercando di risolvere, ma soprattutto ha attivato la collaborazione delle amministrazioni competenti, a livello centrale e territoriale, e degli Enti rappresentativi delle realtà territoriali, nella costruzione condivisa di un modello di accoglienza di grandi flussi migratori.
    La disciplina dell’accoglienza. Il Decreto Legislativo 18 agosto 2015, n. 142: Con il Decreto Legislativo 18 agosto 2015, n. 142 viene dettata la nuova disciplina dell’accoglienza, dando veste normativa a quanto previsto dall’Intesa raggiunta in sede di Conferenza unificata. Viene riaffermato il principio della leale collaborazione fra i livelli di governo interessati, secondo le forme di coordinamento nazionale e regionale previste dall’articolo 16. Il sistema si articola in una fase di prima accoglienza, assicurata da centri governativi e da una fase di seconda accoglienza assicurata dallo SPRAR. Vengono poi confermate le strutture che svolgono le funzioni di soccorso e prima assistenza, già istituite nei luoghi di sbarco. A queste strutture vanno aggiunti gli Hotspot, istituiti nell’ambito delle iniziative europee per la gestione dell’emergenza umanitaria e formalmente previsti dall’articolo 17 del Decreto Legge n. 13 del 13 febbraio 2017, convertito in Legge n. 46 con la denominazione di “Punti di crisi”. Sono aree individuate nei principali luoghi di sbarco, dove vengono canalizzati gli arrivi al fine di poter effettuare le operazioni di screening sanitario, individuazione delle vulnerabilità, campagna informativa, accertamento della volontà di richiedere la protezione internazionale e individuazione dei potenziali candidati alla procedura di ricollocazione negli altri Stati membri. A chiusura del sistema si prevede che, in caso di indisponibilità delle strutture a causa di arrivi consistenti e ravvicinati di richiedenti asilo, l’accoglienza possa essere predisposta dal Prefetto, sentito il Dipartimento per le libertà civili e l’immigrazione del Ministero dell’interno, in strutture allestite temporaneamente, che devono soddisfare le esigenze essenziali previste nei centri governativi di prima accoglienza. Vengono previsti inoltre servizi di accoglienza dedicati, sia nei centri governativi sia nell’ambito del sistema di accoglienza territoriale, per le categorie di persone vulnerabili come i disabili. L’accoglienza è assicurata fino alla decisione della Commissione territoriale ovvero, in caso di ricorso giurisdizionale, fino all’esito dell’istanza di sospensiva e alla definizione del procedimento di primo grado.
    L’evoluzione del sistema SPRAR: Il Sistema di protezione per richiedenti asilo e rifugiati (SPRAR) consta di una rete strutturale di Enti locali che accedono, nei limiti delle risorse disponibili, al Fondo nazionale per le politiche e i servizi dell’asilo (Fnpsa) per realizzare progetti di accoglienza integrata destinati a richiedenti protezione internazionale, rifugiati, titolari di protezione umanitaria, grazie al sostegno delle realtà del terzo settore. L’adesione allo SPRAR da parte dei Comuni è su base volontaria. Gli Enti locali implementano i progetti territoriali di accoglienza, coniugando le Linee guida e gli standard dello SPRAR con le caratteristiche e le peculiarità del territorio. In base alle capacità e competenze degli attori locali nonché delle risorse, degli strumenti di welfare e delle strategie di politica sociale adottate negli anni gli Enti locali possono scegliere la tipologia di accoglienza da realizzare e i destinatari che maggiormente si è in grado di prendere in carico. Per le persone con una vulnerabilità riconducibile alla sfera della salute mentale sono previsti progetti specificamente dedicati. A livello territoriale gli Enti locali, in collaborazione con le realtà del privato e del terzo settore, garantiscono interventi di “accoglienza integrata” che superano la sola distribuzione di vitto e alloggio, prevedendo anche misure di orientamento e accompagnamento legale e sociale, nonché la costruzione di percorsi personalizzati di inclusione e di inserimento socio-economico. Nel corso degli anni il Sistema ha conosciuto rilevanti ampliamenti, sia per quanto riguarda la capacità dei posti messi a disposizione per l’accoglienza, sia per quanto riguarda i beneficiari accolti. In virtù dell’esperienza relativa alla cosiddetta “Emergenza del Nord Africa” e dell’esigenza di costruire un sistema nazionale unico, flessibile e di conseguenza capace di dare una risposta di carattere ordinario al bisogno di accoglienza, evitando logiche emergenziali, dalla fine del 2012 il Ministero dell’Interno ha predisposto diversi allargamenti straordinari della rete SPRAR. Il Decreto del Ministero dell’Interno 10 agosto 2016 ha approvato le linee guida per il funzionamento dello SPRAR ed ha semplificato le modalità di accesso da parte degli Enti locali ai finanziamenti del Fondo nazionale per le politiche ed i servizi dell’asilo, optando per una gestione aperta, cosi da accogliere le domande di adesione allo SPRAR senza più vincoli temporali, ma solo in base alla disponibilità delle risorse e stimolare il coinvolgimento dei soggetti qualificati.                         
    Il 9 settembre 2020 l’arcivescovo mons. Cesare Nosiglia, insieme al vescovo di Asti e incaricato regionale Migrantes della Cep, mons. Marco Prastaro, e al direttore della Migrantes di Torino, Sergio Durando, ha presentato la 106esima Giornata Mondiale del Migrante e del Rifugiato che quest’anno si è celebrata in Piemonte domenica 27 settembre. Giovedì 3 settembre, invece, si era conclusa la giornata torinese del Corso di Alta formazione sulle sfide dell’emigrazione in preparazione alla 106esima Giornata mondiale del Migrante e del Rifugiato che si è celebrata il 27 settembre. Il Corso è stato organizzato presso la chiesa del Santo Volto con la Messa presieduta da mons. Nosiglia e animata da una rappresentanza del Coro multietnico della diocesi. Ai lavori hanno partecipato in 60 tra direttori della Pastorale migranti delle diocesi della Penisola e collaboratori laici ed erano presieduti dal direttore generale della Fondazione don Giovanni De Robertis. Quindi mercoledì 9 settembre è entrato nel vivo il cammino verso la 106esima Giornata Mondiale del Migrante e del Rifugiato, che avrà il suo culmine domenica 27 settembre prossimo. Nella Cattedrale di Torino Cesare Nosiglia ha presidiato la celebrazione eucaristica della Giornata; la Messa è stata animata dal coro multietnico della diocesi e hanno partecipato le comunità etniche di Piemonte e Valle d’Aosta.
    Alla presentazione della Giornata sono intervenuti mons. Nosiglia e mons. Marco Prastaro, Vescovo di Asti, già direttore dell’Ufficio missionario della nostra diocesi e ora anche incaricato Migrantes della Conferenza episcopale del Piemonte e della Valle d’Aosta. Sergio Durando ha evidenziato che la Fondazione Migrantes ha scelto le diocesi del Piemonte per celebrare la giornata proprio per il fatto che questa regione è una terra di santi sociali che si sono succeduti durante il corso dei secoli, come Murialdo, don Bosco, Cottolengo e la Marchesa di Barolo. Quindi già nell’Ottocento a Torino si sono posti il problema dell’accoglienza dei migranti dalle campagne. Durando ha anche voluto ricordare che la Giornata dell’emigrante è stata istituita proprio in Italia nel 1914, sotto il Pontificato di Pio X allo scoppio della Prima Guerra mondiale, di fronte al dramma di tanti profughi e rifugiati, soprattutto italiani che, emigranti all’estero, erano costretti a rientrare nel proprio Paese nativo. Dal 1973 la Giornata dell’emigrante è stata estesa a tutti i Paesi ed è stata perciò rinominata Giornata degli emigrati di tutto il mondo.
    Nosiglia ha inoltre ribadito che l’immigrazione invita a considerare ogni popolo e ogni uomo una ricchezza per tutta l’umanità. Operare e lavorare su questi temi significa anche riconoscere a tutti i diritti fondamentali che sono propri di ogni persona umana e di ogni famiglia. Mons. Prastaro poi ha presentato il documento che il coordinamento Migrantes Piemonte e Valle d’Aosta diffonderà in occasione della Giornata intitolato “Mi avete ospitato”. Il Vescovo di Asti infine ha affermato che il motivo per cui la comunità cristiana in primis non può sottrarsi all’accoglienza sta nelle parole di Gesù: ‘Ero forestiero e mi avete ospitato’.
    L’intervento che l’Arcivescovo mons. Cesare Nosiglia ha tenuto mercoledì 9 settembre in Arcivescovado a Torino alla Conferenza stampa di presentazione della 106esima Giornata Mondiale del Migrante e del Rifugiato, quest’anno tenutasi in Piemonte domenica 27 settembre, ha come obiettivo non quello di affrontare il vasto e complesso problema dei migranti nel nostro Paese, ma presentare agli operatori della comunicazione il senso e le modalità con le quali stanno operando a Torino. Resta comunque fondamentale che queste iniziative e la Giornata Mondiale stessa aiutino a riflettere sulla presenza e sulla realtà complessa degli immigrati che bisogna gestire soprattutto in questi mesi. Di particolare importanza il fatto che far leva sull’allarmismo e sull’invasione (come già è avvenuto in passato) non aiuta ad affrontare seriamente il problema, ma suscita solo paura e timore che, collegato al Coronavirus, suscita ancora di più rifiuti e scelte drastiche che nulla hanno a che vedere con l’accoglienza delle persone. I problemi certamente ci sono, ma affrontarli in maniera errata fa dimenticare che si tratta di persone deboli e indifese senza diritti e isolati in se stessi.
    Gli immigrati sono portatori di una ricchezza di culture, tradizioni, valori umani e spirituali, religiosi e civili, che può arricchire la nostra Comunità sia sotto il profilo culturale che sociale. La presenza degli immigrati nel nostro Paese è una risorsa positiva che va valorizzata nei suoi molteplici aspetti oltre che accettata. Grazie al lavoro quotidiano di responsabili nelle rispettive Chiese locali dell’azione concreta di accoglienza e valorizzazione di queste persone che fuggono dai loro Paesi nativi si offrono a tutti i cittadini e fedeli del nostro Paese un supporto e un invito a promuovere nelle comunità e nelle società quello spirito di condivisione dei rispettivi problemi e necessità ma anche ricevere quanto di buono e valido essi possono fare al nostro Paese. Provengono da paesi e culture diverse ma questo fatto invece di creare divisione e impedimento deve suscitare amore e impegno comune a costruire una società che trova la sua ricchezza nelle persone che la compongono prima che nel pure necessario sviluppo economico e sociale.
    L’immigrazione invita quindi a considerare ogni popolo ed ogni uomo una ricchezza per tutta l’umanità. Operare e lavorare su questo significa anche riconoscere a tutti quei diritti fondamentali che sono propri di ogni persona umana e di ogni famiglia, superando discriminazioni, indifferenza, rifiuti ed estraneità sia sul piano religioso sia civile: il diritto alla cittadinanza in primo luogo a partire dai minori nati nel nostro Paese, il diritto al lavoro, il diritto alla casa e alla scuola per i ragazzi, alla salute…diritti che la Costituzione italiana pone a fondamento del vivere civile del nostro popolo.
    Prevenire, gestire ed accompagnare le persone immigrate e, se ci sono, le loro famiglie in difficoltà, è il compito di tutti. La solidarietà va di pari passo con la giustizia perché “non è possibile dare per carità ciò che prima è dovuto per giustizia”. Nello stesso tempo non bisogna mai dimenticare che ogni persona necessita di un sostegno morale e spirituale e a volte anche più importante di quello materiale per avere la forza di affrontare situazioni di abbandono, di divisione e di sofferenza. Per cui l’accompagnamento deve essere a tutto campo e gli stessi operatori hanno bisogno di una preparazione etica e spirituale, per gestire il rapporto con umanità e fraterna condivisione, badando a tutta la persona a alle sue necessità più profonde.
    In conclusione ciò che si trae da queste informazioni e da questi dati è che i numeri non consentono comunque di parlare di emergenza legata all’immigrazione: certo è che non si è ancora riusciti a trovare il modo di gestire l’immigrazione, che è sicuramente un fenomeno molto complesso da affrontare, in modo normale. La forza del territorio torinese, hanno detto i relatori dei dati, è rappresentata dall’ottima collaborazione che si è instaurata tra la Prefettura e le amministrazioni Comunali: si ha garantito ai Comuni l’arrivo di un numero gestibile di stranieri e per questo non ci sono mai stati problemi di ordine pubblico. In questi anni la Prefettura ha fatto bene ad accogliere la paura della gente, a non sottovalutarla, ma piuttosto ad accompagnarla. Grazie a questo tipo di collaborazione si è creata una rete molto valida.
</p>

<b><u>Sitografia: </u></b>

<b><u><mark>http://www.prefettura.it/FILES/AllegatiPag/1142/Rapporto_annuale_Buone_Pratiche_di_Accoglienza_Italia_31_maggio_2017.pdf</mark></u></b>
<b><u><mark>https://vocetempo.it/nosiglia-migranti-ricchezza-per-la-nostra-comunita/</mark></u></b>

</body>
</html>